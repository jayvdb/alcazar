Великобритания ще повдигне обвинение на двама руснаци за отравянето с "Новичок"

? Според Лондон има достатъчно доказателства, имената на двамата извършители са обявени

Британската прокуратура съобщи, че има достатъчно доказателства, за да повдигне обвинения на двама руски граждани за опита за убийството на бившия разузнавач Сергей Скрипал, дъщеря му Юлия Скрипал и един полицай. Това са Александър Петров и Руслан Боширов и те са първите имена, които Кралската прокуратура на Великобритания назовава като преки извършители на покушението, съобщава Reuters.

Обвиненията

Властите ги обвиняват в заговор за убийството на Сергей Скрипал, опита за убийството на Сергей и Юлия Скрипал, притежание и употреба на вещества, които нарушават Конвенцията за забрана на химическите оръжия, и умишлено нанасяне на тежка телесна повреда на Юлия Скрипал и полицая Ник Бейли.

Сергей Скрипал и дъщеря му бяха намерени в британския град Солсбъри на 4 март след контакт с нервнопаралитично вещество. Изследвания показаха, че става дума за отровно бойно вещество от групата "Новичок", разработвана в бившия Съветски съюз, а Западът обвини Русия за атаката.

Заради случая се стигна до изгонване на десетки западни дипломати в Москва и руски дипломати в Европа и САЩ, а на Русия бяха наложени санкции.

Британският премиер Тереза Мей заяви, че Великобритания е заключила, че двамата мъже, които прокуратурата обвинява за покушението срещу Сергей и Юлия Скрипал, са агенти на руското военно разузнаване, известно със съкращението ГРУ. "Почти със сигурност" те са действали с подкрепа от държавата, каза още Мей.

По-малко от час след съобщението руският представител в Организацията за забрана на химическите оръжия Александър Шулгин повтори позицията на Москва, че Русия няма нищо общо с атаката в Солсбъри.

Какво е разкрито

Според полицията в Лондон двамата са пристигнали на летище "Гетуик" от Москва на 2 март и са останали в хотел City Stay в източен Лондон, преди да отпътуват за Солсбъри на 4 март. Според същата информация те са се върнали в Русия още същия ден, пише BBC.

Петров и Боширов са на възраст около 40 г. и са пътували с руски паспорти. Издадена е европейска заповед за ареста им, но Русия няма да бъде търсена за съдействие, тъй като конституцията ѝ не позволява екстрадиция на собствените ѝ граждани.
